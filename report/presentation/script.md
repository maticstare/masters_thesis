## Slide 1 — Naslovnica

Za svojo magistrsko nalogo sem želel izbrati praktičen problem, ki je hkrati dovolj zahteven za raziskovalno delo. S profesorjem Urošem Čibejem sva zato stopila v kontakt s Slovenskimi železnicami, ki so mi predlagale več možnih tem. Odločil sem se za problem zaznavanja in preprečevanja trkov vlakov v predorih, ki je ključen za zagotavljanje varnosti v železniškem prometu.

---

## Slide 2 — Opis problema

Začel bom z opisom problema. Slika prikazuje statični prerez predora z vlakom. To je bila do sedaj običajna metoda analize varnosti v predorih, ki jo uporabljajo Slovenske železnice. Ta pristop sicer deluje dobro, vendar le na ravnih predorih. Težava nastane v predorih z ovinki, kjer se srednji del vagona zaradi velike medosne razdalje precej bolj približa steni predora, kot sprednji in zadnji del. To obstoječa metoda minimalnih prerezov ne zajame, oziroma pokaže navidez varne razmere, čeprav v dejanskem ovinku lahko pride do trka. Problem, ki sem ga opisal, se pri daljših vagonih in ostrejših ovinkih predora le še stopnjuje.

---

## Slide 3 — Cilj in prispevki

Cilj naloge je bil razviti metodo, ki dejansko upošteva ukrivljenost predora — torej dinamično zaznavanje trkov. To sem dosegel s kombinacijo obdelave oblaka točk predora in simulacije gibanja vagona.

Glavni prispevki magistrske naloge so štirje. Prvi je sam detektor trkov, ki upošteva geometrijo predora in dejansko gibanje vagona. Drugi je postopek za izpeljavo največjega varnega modela vagona za dani predor — namesto preverjanja, ali izbran vagon ustreza, izpeljem največje dimenzije, ki še ustrezajo. Tretji je algoritem za prileganje tovora poljubnih oblik v ta prilagojeni model. In četrti — interaktivna 3D vizualizacija ter aplikacija za uporabo na Slovenskih železnicah.

---

## Slide 4 — Geometrijska predstavitev predora

Vhodni podatki, ki sem jih pridobil od Slovenskih železnic, so 2D prečni prerezi predora, posneti na razdalji pol metra — torej rezine pravokotno na os predora pridobljene z laserskim skeniranjem.

Da sem te prereze pretvoril v 3D oblak točk, ki sledi dejanski ukrivljeni poti, sem uporabil Rodriguesovo rotacijsko formulo. Vsako točko prereza $\boldsymbol{p}_i$ sem premaknil glede na središče $\boldsymbol{t}_{\text{center}}$ in zavrtel z rotacijsko matriko $\boldsymbol{R}$, ki je sestavljena iz identitete $\boldsymbol{I}$, kota rotacije $\theta$ in antisimetrične matrike $\boldsymbol{K}$, izpeljane iz tangente središčne linije v tisti točki.

To transformacijo tudi prikazujeta dve sliki: levo so prerezi pred transformacijo, postavljeni eden za drugim; desno pa po transformaciji, ko sledijo dejanski ukrivljeni poti.

---

## Slide 5 — Aproksimacija sten predora
### Zakaj kubični: najnižja stopnja, ki zagotavlja zvezno ukrivljenost

Za aproksimacijo železniškega tira oziroma središčne linije in za poenostavitev sten predora na vsaki horizontalni plasti sem uporabil kubične B-zlepke.

Ker sem potreboval B-zlepke na obeh straneh, sem predor delil na levo in desno polovico. Pri tem sem naletel na težavo: na ukrivljenih odsekih proge enostavna primerjava koordinat ne deluje. Zato sem točke klasificiral na levo in desno z vektorskim produktom glede na tangento B-zlepka središčne linije.

---

## Slide 6 — Geometrijski model vagona

Vagon sem modeliral kot kvader. Njegov položaj v prostoru določata dve točki, p-nič in p-ena, ki predstavljata zadnjo in sprednjo os vagona. Na sliki sta označeni z oranžnima točkama. Oddaljeni sta za medosno razdaljo. Vagon je na B-zlepek tira postavljen z zadnjo točko, p-nič. Točko p-ena sem določil kot presečišče B-zlepka tira in kroga s središčem v p-nič ter polmerom, enakim medosni razdalji. Tako je sprednja os pravilno postavljena tudi v ovinkih. Iz osi sem nato izpeljal lokalni koordinatni sistem vagona, ki sem ga potreboval za pravilno premikanje kvadra med simulacijo.

---

## Slide 7 — Kritične točke vagona

Za zaznavanje trkov sem na vagonu izbral šest kritičnih točk za vsako horizontalno plast. Na vsaki strani vagona po tri vzdolžne položaje: zadaj, sredina in spredaj.

Za vsako višino plasti $y$ se kritična točka $\boldsymbol{c}_{s,p}$ izračuna iz baznega položaja $\boldsymbol{p}_{\text{base},p}$ (zadaj, sredina, spredaj), kjer $s$ določa levo ali desno stran, $w$ je širina vagona, $\boldsymbol{r}$ je desni vektor lokalnega koordinatnega sistema in $\boldsymbol{u}$ vektor navzgor.

Te točke pokrijejo robove, kjer je verjetnost trka največja. Na sliki so označene z rdečimi pikami.

Naj še omenim, da so izbrane višine y uporabljene tako za kritične točke vagona kot za B-zlepke sten, kar omogoča neposredno primerjavo razdalj med njima.

---

## Slide 8 — Postopek zaznavanja trkov

V vsakem koraku simulacije sem najprej posodobil položaj vagona in izračunal šest kritičnih točk na vsaki horizontalni plasti. Za vsako kritično točko sem nato poiskal najbližjo točko na ustreznem B-zlepku stene in izračunal razdaljo med njima. Z istim vektorskim produktom kot pri klasifikaciji točk na levo in desno steno predora sem določil tudi, ali je kritična točka znotraj ali zunaj predora.

---

## Slide 9 — Demonstracija simulacije

Na posnetku lahko vidite simulacijo vagona, ki se premika skozi ukrivljen predor Globoko. V vsakem trenutku se za vsako kritično točko izračuna razdalja do stene in preveri, ali je znotraj ali zunaj predora. Če sistem odkrije kršitev, se simulacija ustavi in označi kritično točko, ki je povzročila kršitev. To je lepo prikazano tudi na posnetku, kjer se je zadnja desna kritična točka preveč približala steni.

---

## Slide 10 — Največji varni model vagona

Druga ključna funkcionalnost je brušenje vagona. Cilj je izpeljati največji vagon za dani predor — ime metode pa dobesedno opiše idejo: vzamemo prevelik vagon, ga peljemo skozi predor, in povsod, kjer zadene steno, ga "obrusimo" za toliko, da gre skozi.

V praksi: simulacijo poženem s povečanim modelom in brez varnostne razdalje. Za vsak trk zabeležim, kako globoko vagon prebije steno, in te globine uporabim za zožitev ustreznih dimenzij.

Rezultat je 3D model vagona, ki maksimalno izkorišča razpoložljivi profil predora. Na desni strani vidite primer brušenega modela za predor Globoko.

---

## Slide 11 — Prileganje tovora

S tem brušenim modelom sem reševal še en praktičen problem — prileganje tovora. Iskal sem rotacijo, pri kateri je celoten tovor vsebovan v prostornini prilagojenega vagona.

Rotacijo sem opisal z Eulerjevimi koti, iskanje pa diskretiziral s korakom 45 stopinj. Pri kompleksnih oblikah sem tovor vzorčil v oblak točk in vsebovanost preveril po točkah.

Algoritem se ustavi pri prvi veljavni orientaciji; če nobena ne deluje, vrne, da prileganje ni mogoče.

---

## Slide 12 — Testna predora

Simulator sem preizkusil na dveh predorih, za katera sem dobil realne podatke od Slovenskih železnic.

Prvi je predor Ringo na odseku Trbovlje–Hrastnik: dvotirni, dolg 123 metrov, pretežno raven. Drugi je predor Globoko na odseku Radovljica–Globoko: enotirni, dolg 235 metrov, ukrivljen.

Globoko je po obeh meritvah približno dvakrat večji od Ringa.

---

## Slide 13 — Rezultati prileganja tovora

Po izpeljavi največjega varnega modela vagona za oba predora sem preveril, kateri tovori se lahko varno prilegajo vanju.

Preizkusil sem dva: enostavna zaboja, postavljena en na drugega, in tovor v obliki jadra.

V predoru Ringo sta se oba uspešno prilegala pri kotu pitch 45 stopinj. V ožjem predoru Globoko, se enostavna zaboja nista prilegala v nobeni od kombinacije rotacij, tovor v obliki jadra pa se je prilegal pri kotu roll 45 stopinj.

Razlika v profilu predorov se neposredno kaže v tem, kateri tovori so še izvedljivi.

---

## Slide 14 — Analiza zmogljivosti

Pri merjenju zmogljivosti sem opazil dve stvari. Prvič, trajanje obdelave je naraščalo približno linearno s številom horizontalnih plasti in dolžino predora. Drugič, predor Globoko, ki je dvakrat daljši, je pri simulaciji zahteval približno dvakrat več časa, pri obdelavi pa skoraj trikrat več, kar je skladno s pričakovanji.

---

## Slide 15 — Sklepne ugotovitve

V nalogi sem dosegel tri glavne cilje. Razvil sem dinamično zaznavanje trkov, ki upošteva ukrivljeno geometrijo predora in dejansko gibanje vagona; postopek brušenja, ki za dani predor določi največji varni model vagona; in algoritem za prileganje tovora poljubnih oblik.

Glavne omejitve so kvaderska predstavitev vagona, občutljivost na šum v vhodnih podatkih ter evalvacija na zgolj dveh predorih — od Slovenskih železnic sem dobil podatke samo za ta dva.

Med predlogi za nadaljnje delo izpostavljam parametrične ali CAD modele vagonov, vzporedno obdelavo z uporabo grafičnih kartic in razširitev simulacije na celoten vlak.

---
